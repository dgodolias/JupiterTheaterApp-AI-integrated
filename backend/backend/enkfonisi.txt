Θέμα: Σύστημα Γραπτών Διαλόγων
Ζητείται να αναπτύξετε μια εφαρμογή για έξυπνα κινητά τηλέφωνα που θα
επιτρέπει στους χρήστες να επικοινωνήσουν με το ταμείο ενός συγκεκριμένου
θεάτρου (το οποίο θα παρέχει την εφαρμογή) μέσω γραπτών διαλόγων
φυσικής γλώσσας. Οι διάλογοι θα πρέπει να είναι στα Ελληνικά ή στα Αγγλικά
(όποια γλώσσα προτιμάτε). Το θέατρο διαθέτει δύο αίθουσες. Σε κάθε αίθουσα
παίζεται ένα συγκεκριμένο έργο, σε δύο παραστάσεις, απογευματινή και
βραδινή. Το σύστημα θα πρέπει να επιτρέπει στους χρήστες να λάβουν
πληροφορίες για τις παραστάσεις, να κλείσουν ή να ακυρώσουν εισιτήρια κ.λπ.
Θα πρέπει επίσης να διαθέτει τρόπους αποφυγής και αντιμετώπισης
σφαλμάτων (π.χ. επιβεβαίωση πριν την έκδοση εισιτηρίου, επιλογή από μενού
ή επέμβαση υπαλλήλου του ταμείου σε περιπτώσεις επαναλαμβανόμενων
σφαλμάτων κατανόησης των αιτημάτων του χρήστη).
Θα πρέπει να χρησιμοποιήσετε τρεις κύκλους του ελικοειδούς μοντέλου
ανάπτυξης και γενικότερα τις μεθόδους του μαθήματος προκειμένου:
• να επιλέξετε την κατηγορία (ή κατηγορίες) χρηστών στην οποία θα
απευθύνεται η διεπαφή σας και να μελετήσετε τις ανάγκες τους,
• να επιλέξετε τις ακριβείς λειτουργίες που θα υποστηρίζει η διεπαφή (π.χ.
πληροφορίες, κλείσιμο ή ακύρωση εισιτηρίων, πληρωμή, αποστολή
εισιτηρίου, παράπονα, επικοινωνία με εκπρόσωπο του θεάτρου),
• να δημιουργήσετε και να αξιολογήσετε πρωτότυπα της διεπαφής σας.
Τα πρωτότυπα του 1ου κύκλου μπορούν να είναι πολύ απλά (π.χ. «χάρτινα»
πρωτότυπα, όπου τα αιτήματα του χρήστη και οι αποκρίσεις του συστήματος
θα είναι γραμμένα σε φύλλα χαρτιού) και περισσότερα του ενός (για να
δοκιμάσετε γρήγορα εναλλακτικές ιδέες). Το πρωτότυπο του 2ου κύκλου πρέπει
να υλοποιεί τις περισσότερες από τις λειτουργίες της τελικής διεπαφής (και να
τις επιδεικνύει επικοινωνώντας με υποθετικό θέατρο), χωρίς να απαιτείται να
λειτουργεί πραγματικά σε κινητό. Για παράδειγμα, μπορείτε να
χρησιμοποιήσετε εργαλεία όπως τα Justinmind (https://www.justinmind.com/)
και Figma (https://www.figma.com/). Το πρωτότυπο του 3ου κύκλου πρέπει να
υλοποιεί όλες τις λειτουργίες και να λειτουργεί σε πραγματικό κινητό τηλέφωνο
ή εξομοιωτή του (π.χ. σε Android Studio, βλ. ύλη εργαστηρίων μαθήματος). Δεν
επιτρέπεται να χρησιμοποιήσετε υπάρχουσες πλατφόρμες ή εφαρμογές
γραπτών διαλόγων (chat, π.χ. Viber, WhatsApp).
Τα πρωτότυπα του 1ου κύκλου πρέπει να έχουν αξιολογηθεί με τουλάχιστον
δύο τρόπους αξιολόγησης (π.χ. ερωτηματολόγια, συνεντεύξεις). Τα
πρωτότυπα του 2ου κύκλου πρέπει να έχουν αξιολογηθεί με τουλάχιστον τρεις
τρόπους (π.χ. επιθεώρηση ευχρηστίας, συνεντεύξεις, ομιλούντα υποκείμενα).
Τα πρωτότυπα του 3ου κύκλου πρέπει να έχουν αξιολογηθεί με τουλάχιστον
τέσσερις τρόπους (π.χ. ερωτηματολόγια, ομιλούντα υποκείμενα, γνωστικό
περιδιάβασμα, ομιλούντα υποκείμενα). Ο 1ος και ο 2ος κύκλος έχουν βάρος 30%
έκαστος στη βαθμολόγηση. Ο 3ος κύκλος έχει βάρος 40%. Η αξιολόγηση (με το
απαιτούμενο πλήθος μεθόδων αξιολόγησης ανά κύκλο) θεωρείται ιδιαίτερα
σημαντική κατά τη βαθμολόγηση.
Θα πρέπει να παραδώσετε:
• Έγγραφο (σε μορφή PDF), το πολύ 30 σελίδων, το οποίο θα
παρουσιάζει τη δουλειά που κάνατε σε κάθε κύκλο του ελικοειδούς
μοντέλου. Για κάθε κύκλο, πρέπει:
o να αναφέρετε την κατηγορία (ή κατηγορίες) χρηστών στην οποία
αποφασίσατε (στον συγκεκριμένο κύκλο) ότι απευθύνεται η
διεπαφή σας και πώς/γιατί καταλήξατε σε αυτήν,
o να περιγράφετε τις λειτουργίες που αποφασίσατε (στον
συγκεκριμένο κύκλο) ότι θα υποστηρίζει η διεπαφή και πώς/γιατί
καταλήξατε σε αυτές,
o να περιγράφετε (π.χ. με screenshots και περιγραφή τρόπου
χρήσης) το πρωτότυπο (ή τα πρωτότυπα) που δημιουργήσατε
στον συγκεκριμένο κύκλο,
o να αναφέρετε τις μεθόδους αξιολόγησης που χρησιμοποιήσατε
και τα αποτελέσματα της αξιολόγησης του πρωτοτύπου (ή
πρωτοτύπων) του συγκεκριμένου κύκλου, παραθέτοντας
αριθμητικά αποτελέσματα (π.χ. πίνακες τιμών, ιστογράμματα)
και ποιοτικά αποτελέσματα (π.χ. ενδεικτικά σχόλια χρηστών,
ιδιαίτερα ενδιαφέρουσες παρατηρήσεις σας).
• Βίντεο (ανεβασμένο στο YouTube ή παρόμοια πλατφόρμα), μέγιστης
διάρκειας 5 λεπτών, το οποίο θα επιδεικνύει τον τρόπο λειτουργίας
της τελικής διεπαφής χρήστη που αναπτύξατε (του 3ου κύκλου) και
θα αναδεικνύει την ευχρηστία της (για την κατηγορία χρηστών στην
οποία απευθύνεται).
• Τον πηγαίο και εκτελέσιμο κώδικα του τελικού σας πρωτοτύπου.